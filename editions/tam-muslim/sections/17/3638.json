{
  "author": "Sahih Muslim",
  "hadith": {
    "hadithnumber": 3638,
    "arabicnumber": "715.06",
    "text": "ஜாபிர் பின் அப்தில்லாஹ் (ரலி) அவர்கள் கூறியதாவது: (என் தந்தை) அப்துல்லாஹ் (ரலி) அவர்கள் (உஹுதுப் போரில்) இறந்துவிட்டார்கள். (இறக்கும்போது) ஒன்பது பெண் மக்களை (அல்லது ஏழு பெண் மக்களை) விட்டுச் சென்றார்கள். ஆகவே, (கன்னி கழிந்த) ஒரு பெண்ணை நான் மணமுடித்துக்கொண்டேன். அப்போது என்னிடம் அல்லாஹ்வின் தூதர் (ஸல்) அவர்கள், \"ஜாபிரே! நீ மணமுடித்துக் கொண்டாயா?\" என்று கேட்டார்கள். நான் \"ஆம்\" என்றேன். அதற்கு \"கன்னிப் பெண்ணையா, கன்னி கழிந்த பெண்ணையா (யாரை மணந்தாய்)?\" என்று கேட்டார்கள். நான் \"இல்லை; கன்னி கழிந்த பெண்ணைத்தான் (மணந்தேன்), அல்லாஹ்வின் தூதரே!\" என்று பதிலளித்தேன். அல்லாஹ்வின் தூதர் (ஸல்) அவர்கள், \"கன்னிப் பெண்ணை மணந்து \"நீ அவளுடனும் அவள் உன்னுடனும் கொஞ்சிக் குலவி விளையாடலாமே\" அல்லது \"நீ அவளுக்கும் அவள் உனக்கும் மகிழ்வூட்டலாமே\" \" என்று கேட்டார்கள். அதற்கு நான், \"(என் தந்தை) அப்துல்லாஹ் (ரலி) அவர்கள் \"ஒன்பது\" அல்லது \"ஏழு\" பெண் மக்களை விட்டுவிட்டு இறந்துவிட்டார்கள். (வயதில்) அவர்களையொத்த ஒரு (இளவயதுப்) பெண்ணை (மணமுடித்து) அவர்களிடம் அழைத்துச் செல்வதை நான் விரும்பவில்லை; அவர்களைப் பராமரித்துச் சீராகப் பேணி நிர்வகிக்கும் (பக்குவமுள்ள) ஒரு பெண்ணையே (அவர்களிடம்) அழைத்துச் செல்ல நான் விரும்பினேன்\" என்றேன். அதற்கு அல்லாஹ்வின் தூதர் (ஸல்) அவர்கள், அல்லாஹ் உனக்கு \"வளத்தை அளிப்பானாக\" என்று, அல்லது \"நல்ல வார்த்தையை\" என்னிடம் கூறினார்கள். இந்த ஹதீஸ் இரு அறிவிப்பாளர்தொடர்களில் வந்துள்ளது. அவற்றில் அபுர்ரபீஉ அஸ்ஸஹ்ரானீ (ரஹ்) அவர்களது அறிவிப்பில், \"நீ அவளுடனும் அவள் உன்னுடனும் கொஞ்சிக் குலவி விளையாடலாமே; நீ அவளுக்கும் அவள் உனக்கும் மகிழ்வூட்டலாமே!\" என்று அல்லாஹ்வின் தூதர் (ஸல்) அவர்கள் கூறினார்கள் என (ஐயப்பாடின்றி) இடம்பெற்றுள்ளது. - மேற்கண்ட ஹதீஸ் மற்றோர் அறிவிப்பாளர் தொடர் வழியாகவும் வந்துள்ளது. அதில் \"என்னிடம் அல்லாஹ்வின் தூதர் (ஸல்) அவர்கள் \"திருமணம் முடித்துக் கொண்டாயா, ஜாபிரே?\" என்று கேட்டார்கள்\" என ஹதீஸ் ஆரம்பமாகி, \"மாறாக, அவர்களுக்குத் தலை வாரிவிட்டு, அவர்களை(க் கருத்தாக)ப் பராமரித்துவரும் ஒரு பெண்ணை (திருமணம் செய்ய நினைத்தே கன்னி கழிந்த பெண்ணைத் தேர்ந்தெடுத்தேன்)\" என்று கூறினேன். அதற்கு அல்லாஹ்வின் தூதர் (ஸல்) அவர்கள், \"நீ செய்தது சரிதான்\" என்று கூறினார்கள் என்று ஹதீஸ் முடிகிறது. அத்தியாயம் :",
    "grades": [],
    "reference": {
      "book": 17,
      "hadith": 71
    }
  }
}