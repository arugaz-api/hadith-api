{
  "author": "Sahih Muslim",
  "hadith": {
    "hadithnumber": 6409,
    "arabicnumber": 2501,
    "text": "இப்னு அப்பாஸ் (ரலி) அவர்கள் கூறியதாவது: முஸ்லிம்கள் அபூசுஃப்யான் (ரலி) அவர்களை (அவர்கள் இஸ்லாத்தை ஏற்ற பிறகும்) ஏறெடுத்துப் பார்க்காமலும் அவரைத் தம் அவைகளில் அனுமதிக்காமலும் இருந்து வந்தனர். (இந்நிலையில்,) அவர் நபி (ஸல்) அவர்களிடம், \"அல்லாஹ்வின் தூதரே! மூன்று கோரிக்கைகளை எனக்கு (நிறைவேற்றி)த் தாருங்கள்\" என்று கேட்டார்கள். அதற்கு நபி (ஸல்) அவர்கள் \"ஆ(கட்டு)ம்\" என்றார்கள். அபூசுஃப்யான் (ரலி) அவர்கள், \"என்னிடம் அரபியரிலேயே மிகவும் அழகான இலட்சணமான பெண் இருக்கிறார். அவர்தான் (என் மகள்) உம்மு ஹபீபா பின்த் அபீசுஃப்யான். அவரைத் தங்களுக்கு நான் மணமுடித்துத் தருகிறேன்\" என்றார்கள். அதற்கு நபி (ஸல்) அவர்கள் \"ஆ(கட்டு)ம்\" என்றார்கள். அடுத்து \"தாங்கள் (என் புதல்வர்) \"முஆவியா\"வை தங்களுடைய எழுத்தராக ஆக்கிக் கொள்ளுங்கள்\" என்றார்கள். அதற்கும் நபி (ஸல்) அவர்கள், \"ஆ(கட்டு)ம்\" என்றார்கள். அடுத்து \"படைப் பிரிவொன்றுக்கு என்னைத் தலைவராக்குங்கள். முஸ்லிம்களுடன் நான் போரிட்டுக் கொண்டிருந்ததைப் போன்று இறைமறுப்பாளர்களுடனும் நான் போரிட வேண்டும் (அவற்றின் மூலம் முஸ்லிம்களுக்கு என்மீதுள்ள வெறுப்பை நான் அகற்றிக்கொள்வேன்)\" என்றார்கள். அதற்கும் நபி (ஸல்) அவர்கள் \"ஆ(கட்டு)ம்\" என்றார்கள். இதன் அறிவிப்பாளரான அபூஸுமைல் சிமாக் பின் அல்வலீத் (ரஹ்) அவர்கள் கூறுகிறார்கள்: அபூசுஃப்யான் (ரலி) அவர்கள் இவற்றைக் கோராமலிருந்தால், அவற்றை நபி (ஸல்) அவர்கள் அவருக்குக் கொடுத்திருக்கமாட்டார்கள். ஏனெனில், நபி (ஸல்) அவர்கள் தம்மிடம் எதைக் கேட்டாலும் \"ஆ(கட்டு)ம்\" என்றே கூறுவார்கள். இந்த ஹதீஸ் இரு அறிவிப்பாளர்தொடர்களில் வந்துள்ளது. அத்தியாயம் :",
    "grades": [],
    "reference": {
      "book": 44,
      "hadith": 240
    }
  }
}